

23.10. 2019
Mihinkäs tässä oltiin päästy? Parseri luo nyt haarautumia aika vapaasti, mutta se myös päätyy sanajärjestykseltään oikeisiin (vihreisiin) ratkaisuihin. Siinä oli joku syy miksi ei ole ahne piirteiden tarkastus joka valitsisi eteennostavan piirteiden tarkastuksen aina kun mahdollista. En muista enää mikä syy se oli, sillä ahne piirteiden tarkastus oli siitä hyvä että se kavensi mahdollisia haarautumia paljon. Pitää tarkistaa, laitetaan ahne tarkastus takaisin päälle ja katsotaan miten muuttuu.

(Ahne piirteiden tarkistus = kun attempt_raising-metodi kokeilee mahdollisia piirrepareja ja niiden sallimia nostoja, jos nosto onnistuu,
poistutaan metodista. Jos ei ole ahne, aloitetaan se haara mutta jatketaan myös piirteiden hakua etsien muita mahdollisia piirrepareja.)

No tuossa selityksessä tulikin ilmi yksi hyvä syy olla nojaamatta ahneeseen piirretarkastukseen. Jos se oletetaan, tulee tärkeäksi missä järjestyksessä piirteet ovat ja missä järjestyksessä niitä esitetään. Siitä voi tulla vaikeaa tai hallitsemattoman vaikeaa.

Nyt tutkitaan esimerkkilauseiden ensimmäistä: 'Pekka sanoi että se väite että teoria kumoutui kumoutui'. Sanastoa piti korjata, 'se' sisältää myös '-rel'-piirteen jotta olisi mahdollista sanoa myös 'Pekka sanoi että se että teoria kumoutui kumoutui'. Sillä korjauksella lause synnyttää 353 mahdollista puuta, joissa silmämääräisesti 6 onnistunnutta. Niistä pistää silmään alimmat kaksi, joissa koko lause käsitellään muuten, mutta ihan lopussa vasta nostetaan 'Pekka' 'sanoi' eteen. Ei ole mitään syytä miksi tämän suhteen tunnustamista lykättäisiin näin kauan, psykologisesti jos lause alkaa 'Pekka sanoi... ' niin se tiedetään jo siinä vaiheessa että nyt on varmasti kyse siitä että Pekka sanoi jotain. Ei tarvitse odottaa miten lause jatkuu sen päättelemiseksi. Pitäisi olla joku keino heti sulkea pois se vaihtoehto että lykätään tätä nostoa.

No, nyt meillä on jäänyt aiemmista versioista kaksi negatiivisen piirteen merkkiä, '-' ja '=', jotka nykyään tulkitaan samoin. Ennen toinen tarkoitti nostoa positiivisen piirteen omaavan lausekkeen eteen ja toinen nostoa sen perään. Siitä aiheutui vaikeuksia ja huomasin että enemmän lauseita saa toimivan tulkinnan jos erottelusta luovutaan ja negatiivinen piirre voidaan aina nostaa jommallekummalle puolelle. Tämä antaa mahdollisuuden dedikoida toinen noista merkeistä pakolliseksi nostoksi, nostoksi joka pitää tehdä heti kun mahdollista. Vaikeuksia tulee aiheuttamaan sekin, mutta kokeillaan.

Siinä lauseessa sai tulkintojen määrän putoamaan 91:een ja hyvät tulkinnat löytyy yhä. Leksikko on nyt sekaisin muiden lauseiden osalta, lähdetään korjailemaan. Yllättävän vähän löytyi korjattavaa, mutta löytyi uusi mahdoton rakenne jota syntyy ja sen poistamalla saisi tulkintoja vähenemään. Lauseessa 'lääke josta Merja halusi eroon löytyi kaapista' tulee outoja 'josta+halusi' -yhdistelmiä. Siinä on taustalla vähän ad hoc sääntö, jossa kysymyssana + N voidaan yhdistää jotta tilanteissa joissa kun on vaikka 'minkä kirjan Pekka lainasi' niin 'minkä kirjan' saa muodon minkä+kirjan jolla on sekä wh-piirre että kirjan N-piirteet. Tätä ei pitäisi käyttää 'josta+halusi'-yhdistelmään. Ja toisaalta haluaisin kyetä luomaan 'suureen+valtamereen' -yhdistelmän ilman että se käynnistäisi argumentin nostoa jostain kauempaa. Pitäisi varmaan olla eksplisiittinen adjunktin liittäminen joka hoitaisi nuo molemmat. Voisi ottaa merkin '+' sille operaatiolle. '+N' tarkoittaisi että tämä voi ottaa 'N':n adjunktiksi.

27.10. 2019

Mitä mahdollisia ongelmia adjunktisäännöstä seuraisi? Yksi on että se pakottaa (ehkä) valitsemaan mikä lopulta on pääsanalle argumentti ja mikä adjunkti. Olisi houkuttelevaa sanoa että adjunkteja ei voi wh-siirtää. Suomen kielen vapaasta sanajärjestyksestä adjunktien siirtelyä ei varsinaisesti tarvitsisi koska adjunkteja voi asetella pääsanan molemmin puolin. Tällöin tarvittaisiin syy miksi 'auto keltainen' on melko ok suomessa, mutta 'car yellow' ei ole kieliopillinen englanniksi. Miksei adjunktia voi siellä asettaa vapaasti? '*the car yellow won the race' miten rikki se on vai eikö niin vain sanota jostakin komputationaalisesta syystä, eli kun asia halutaan sanoa englanniksi, päädytään aina 'the yellow car' järjestykseen? Kun adjektiivien kanssa on noita hienovaraisempiakin keskinäisen järjestelyn taipumuksia joiden syntaktinen perustelu vaatisi kömpelön paljon piirteitä vain sitä varten. Esim. 'pieni keltainen kissa' on luontevampi kuin 'keltainen pieni kissa', ja 'vanha pieni keltainen kissa' luontevampi kuin 'keltainen pieni vanha kissa', mutta erot ovat niin hailakoita että luulen sen olevan enemmän käsitteenmuodostuksen alueella kuin syntaksissa. Eli vaikka en saa 'car yellow' -rakennetta estettyä, lohduttaudun sillä että se ei ehkä ole ongelma.

Kun tehdään 'minkä+kirjan' -tyylisiä adjunktoitumisia tavoite on saada molempien osien piirteet mukaan tulevaan laskentaan. Se vaatii molempien jäsenten piirteiden yhdistämistä yhdeksi ristiriidattomaksi joukoksi. Siitä tulee luontevasti se ehto että piirteiden täytyy lähtökohtaisesti olla ristiriidattomia, kongruentteja, ei voi olla että toinen tuo mukaan monikkopiirteen ja toinen yksikköpiirteen. Jos molemmilla on sama piirre, tulosjoukossa on se piirre kertaalleen. Jos molemmilla on samanniminen piirre, mutta eri arvolla, tulosjoukkoa ei voi olla. Jos toisella on piirre ja toisella ei, niin tulosjoukossa on se piirre. Jos molemmilla on sama piirre samalla nimellä, mutta eri merkillä, en tiedä mitä tulosjoukossa on. Riippuu paljon siitä tuleeko meillä olemaan piirteitä yksittäisilläkään sanoilla joilla on samasta piirteestä versio etumerkillä ja ilman. (Tässä välissä toteutetaan piirteiden yhdistely koodiin.)

Asioita joista jää vaihtoehtoisia suuntia tutkittavaksi, etumerkin käsittelyn lisäksi: 1) Riittäisikö adjunktoitumisen mahdollistajaksi pelkkä kongruenssi? Jos ei olisi erikseen adjunktoitavuuspiirrettä, mutta se että piirteet yleensä voivat muodostaa ristiriidattoman joukon tekisi sen mahdolliseksi? Se olisi aika hurjaa, ja helposti yligeneroisi jollei olisi tarkka leksikkoa muodostaessa, mutta ehkä polku joka kannattaa käydä läpi. Siitä tulisi helposti psykologisia sivuvaikutuksia, jos lapsen kielen lähtötilanne olisi vähän piirteitä, niin adjunktoituminen olisi melko rajatonta. Siitä seuraisi mm. että kaikissa sanaluokissa voisi rakentaa yhdyssanoja laittamalla kaksi syntaktisesti samanpiirteistä sanaa peräkkäin. 2) Miten kongruenssin vaatimus suhtautuisi siihen että on vaikkapa X:jotain ja X. Onko jälkimmäinen jokeri joka kongruoi kaiken kanssa, vai onko niin että sellaisia ei leksikkoon tarvita? Toteutan sen aluksi jokerina. Kongruenssi rikkoutuu vain jos on X:jotain ja X:muuta.

Jaaha, muistui kun törmäsi siihen uudelleen mikä se oli se syy alkuperäinen wh+n -noston ratkaisema ongelma. Kun on tilanne jossa nostetaan 'kenen paidasta' niin 'paidasta' on pääsana, mutta 'kenen' sisältää wh-piirteen. Jos ne yhdistää 'kenen paidasta' niin silloin ne voidaan nostaa. Vaihtoehto olisi muuttaa wh-nostoa niin, että jos se on argumentti, nostetaan se minkä argumentti se on jne, niin kauan kun päästään johonkin joka ei ole vielä kiinni päärakenteessa. 'Kenen+paidasta' -hypoteesissa tulee mukana se oletus, että gen+n on myös yleisesti ymmärrettävä adjunktilausekkeeksi. Siinä tulee se ongelma, että se ei ole kongruentti yhdistelmä aiemmin kuvatulla tavalla. Ehkä pitää luopua siitä adjunktihypoteesista genetiivin suhteen. Muutetaan wh-nosto nostamaan koko 'vapaa' rakenne josta wh-piirre löytyi.

Edellinen wh-nosto rakenteen sisältä hoitaa sen pulman että koko lauseke nostetaan, mutta siitä jää se ongelma, että pitää oikeuttaa miten wh-rakenne jää koko rakennelman reunalle. Aiemmin se hoitui niin, että wh-lausekkeella oli piirteitä joilla se asettaa koko loppulauseen itsensä argumentiksi, esim. =v, mutta nyt kun itse wh-lauseke jää nostetun rakenteen sisälle, niitä ei päästä käyttämään. Hmm. Onnistunut wh-nosto tekee wh-lausekkeestakin argumentin ja vastaisuudessa nostot nostaisivat koko sen rakenteen. Siitä saisi syklisen noston nätisti, mutta pelkään että siitä tulee vielä komplikaatioita. Keksisinkö vaihtoehdon sille että wh nostetaan uudestaan? On aina hyvä jos on toinen ratkaisu odottamassa.

Yksi suunta mitä täytyy miettiä tässä on wh-rakenteiden ja relatiivipronominien suhde. Molemmissa tarvitaan wh-noston kaltaista kauaskatsovaa mekanismia ja wh/rel-elementin täytyy päätyä koko rakenteen reunalle. Relatiivilauseillakin on vastaava gen+n mahdollisuus kuin kysymyksillä: 'Pekka tapasi tytön, jonka+kirjeen hän sai kesällä'. Siinä ollaan taas tilanteessa jossa wh/rel asettuu koko rakenteensa (relatiivilauseen) eteen ja pääsana joka täyttäisi relatiivilauseeseen argumenttipaikan on eri kuin mihin relatiivilause viittaa. Katsotaanpa lisää: 'Pekka tapasi tytön, jonka kirjan palauttamisen kirjastoon hän oli unohtanut.' Siinä on relatiivilauseena 'hän oli unohtanut tytön kirjan palauttamisen kirjastoon'. Siirtyvä kokonaisuus on sellainen minkä ylläoleva sääntö ylimmästä vapaasta pääsanasta ennustaisi. Tämä on kuitenkin siitä helppo esimerkki että tässä siirtyvän kokonaisuuden sijoittuminen vasempaan reunaan ei vaadi ihmeempiä, se on siirtymäkohteen vieressä. Vaikeampi olisi joku, jossa siirtymäkohde olisi joku relatiivilauseen objektin argumentti. Saako sellaista luotua? 'Pekka löysi paidan, josta Merja oli ottanut kuvan juhlissa.' Siinä on 'kuvan paidasta' argumentti ja jos tehdään vain nosto niin päädytään sanajärjestykseen 'Pekka löysi paidan Merja oli ottanut josta kuvan juhlissa'. Yksi mahdollisuus joka tuli mieleen on, että kun wh/rel nostetaan, se aluksi liitetään rakenteen päälle vasemmalle ja sitten kun se on näin normaalissa siirtymäpaikassa, sitten tapahtuu normaali siirtymä. Eli jaetaan wh-siirtymä kahdeksi osioksi, joista ensimmäinen jättää jälkensä rakenteeseen. Tämä tuskin vielä riittää, mutta ainakin jättää elementin paremmin hollille, jos siitä on mitään apua. Kokeillaan miltä näyttää.

(Välisoitto: järjestetään selkeämmäksi hakupuun piirto. Tehty.)

28.10. 2019
Mietin että pitää vielä yrittää wh-nostoa lokaalisti, eli ei yritetä etsiä wh-piirrettä syvemmältä rakenteesta ja nostaa sieltä vaan nostaa sitä läheltä, samalla tavalla kuin muita nostoja. Onnistuakseen se tarvitsee syklisiä tarpeettomia tai perusteettomia wh-nostoja joilla pidetään wh-kantajia lähellä niin kauan kun niitä tarvitaan.

29.10. 2019
Lokaalille nostamiselle on nyt toteutus joka on vielä vähän vajaa. Mielikuva jota tätä johdattaa on kolmen langan palmikointi. Siinä missä aiemmin mentiin kahdella langalla jotka kietoutuivat toistensa ympäri niin nyt mukana on kolmas joka kiedotaan aina palmikon ympäri kun kaksi lankaa ovat tehneet operaation. Tämä kolmas lanka on vasemman reunan fokus/wh.

Sitä miettiessä ja miettiessä vasenta reunaa yleensä tuli mieleen se, että verbien fokusointi voi olla haastava näille mekanismeille ja että ne tapaukset täytyisi pitää pohdinnan keskiössä ettei tule mietittyä ratkaisuja jotka kusahtavat niihin. Esimerkkilause voisi olla 'Kuvasiko Merja juhlissa Pekan paitaa'. Hm, se taitaa olla liian helppo, alussa esitetään verbi ja kaikki muu menee argumentteina siihen. Pitäisi olla jotain jossa nostettu verbi on tarpeeksi kaukana sen argumenteista. Kiinnostavaa kyllä se ei taida onnistua. Ei onnistu *'ostiko Pekka luuli Merja kirjan'. Samoin *'nukkuuhan Merja tiesi liito-orava puussa. Huomataan myös että jos tulee negaatio tai perfekti/pluskvamperfekti aikamuotona niin niiden tarvitsemat apusanat vasemmalla reunalla päätyvät olemaan ne joihin vasemman reunan päätteet tarttuvat. 'Olihan Merja nukkunut' ja 'Eihän Merja ollut nukkunut', vrt. 'Merja oli nukkunut' ja 'Merja ei ollut nukkunut'. Noissa pitää vähän miettiä kumpaan subjekti ja kieltosana liitetään, apuverbiin 'oli'/'ollut' vai pääverbiin 'nukkunut', vai subjekti kieltosanaan ja se jompaankumpaan, koska *'Merja nukkunut' ei toimi.

Olisi siistimpää tehdä wh-piirteen haku niin että wh-piirre on vahva, se lasketaan mukaan piirteisiin vaikka se tulisi argumentista eikä pääsanasta.

31.10. 2019
Vahvan wh-piirteen kanssa tulee se ongelma, että jotenkin pitäisi estää sen loputon nousu, esim. relatiivilauseessa(?) 'Pekka tiesi mitä Merja etsi' pitäisi estää ettei tule 'mitä Pekka tiesi Merja etsi'.

1.11. 2019
Mietityttää kesän Chomsky-luento ja siinä painotettu workspacen rooli mergessä. Chomsky suuntaa huomiota pois syntyvästä puurakenteesta, koska siinä on liikaa mahdollisia noodeja mergettäväksi ja kohti työtilan määritelmää jossa on mahdollisimman vähän noodeja käsillä. Minun mallissa ollaan jo aika pitkällä siinä suunnassa: on aina ylin noodi ja sen oikeanpuoleinen lapsi, eikä oikeastaan muuta. Wh-siirtymä kolkuttelee siinä ja yrittää tulla mukaan kolmantena lähteenä.

5.11. 2019
Olen yhä siinä pulmassa että miten estetään wh-piirteen loputon nousu. Ja toisinpäin, miten tehdään relatiivipronominista alisteinen sen pääsanalle. Jos ja kun pitää laittaa relatiivilause paikalleen alisteiseksi pääsanalle, ongelmana on aina se, että pitää päättää milloin relatiivilause on valmis ja että nyt nosto tapahtuu, ja että seuraavat sanat kuuluvat päälauseeseen. Ei voi vain sen perusteella mitä relatiivilause nyt pitää sisällään päättää varmasti että nyt se on valmis eikä tule jatkumaan. Joko on pidettävä molempia vaihtoehtoja rakentumassa -- jatketaan tai päätetään -- tai on katsottava seuraavan sanan perusteella mitä tehdään. Tämä eteenpäin katsominen on yksi asia mitä haluan nykyisin välttää, kun ei sekään varmasti kerro tarpeeksi: Jos on vaikka 'Mies joka nukkui ja...' niin se voi jatkua 'Mies joka nukkui ja kuorsasi' tai 'Mies joka nukkui ja poika joka oli hereillä'. Edellisessä jatketaan relatiivilausetta, jälkimmäisessä se päätetään ennen konjunktiota. Se, että meillä on päätös tai arvaus, että nyt relatiivilause päättyy ilman muita perusteita kuin että se on mahdollista, voisi olla syy tehdä samoin relatiivipronominin nostolle. Ehkä joku ehdottomampi syy tarvitaan koska ikinä ei tapahdu niin että relatiivipronomini nousisi paikaltaan. Jos sillä se vapaus nousta olisi, niin olisi outoa jos sitä ei ikinä käytettäisi edes runollisessa käytössä. Se on oikeastaan hyvä muistutus siitä kuinka vapaanoloisen sanajärjestyksenkin kielessä on joitain kovia kulmia.

Relatiivilauseen päättyminen, relatiivipronominin asettuminen alisteiseksi pääsanalle ja relatiivipronominin nostamisen loppuminen ovat kolme ilmiötä jotka tapahtuvat yhdessä. Ja niille on helppo asettaa järjestys. 1) Päätetään relatiivilause, eli suljetaan sen aukiolevat argumentit kunnes meillä on relatiivilauseen sisäinen sanajärjestys oikein ja relatiivipronomini ja pääsana työtilassa käsillä olevina lausekkeina. 2) Relatiivilauseke asetetaan pääsanan argumentiksi. 3) Otetaan seuraava sana, ja tälle vain pääsana on käsillä, relatiivilauseke on jäänyt saavutettamattomiin argumenttina.

Tässä pitäisi tehdä ero siihen tilanteeseen, jossa relatiivipronominia muuten nostetaan perusteettomasti vain jotta se olisi käsillä kun sitä tarvitaan relatiivilausekkeen argumentiksi. Ei voida tehdä sitä houkuttelevaa eroa että nyt relatiivipronominia ei enää nosteta, koska se on nyt tyydytetty, se on argumentti -- se saa sen statuksen jo relatiivilausekkeessaan.

9.11. 2019

Edellisessä lähestyttiin sitä yleisempää kysymystä että voiko sana olla monessa paikassa argumenttina. Relatiivipronomini olisi pääsanan argumentti ja argumenttina relatiivilauseessa, yleensä sen verbillä. Suomen kielessä on sanoja jotka pakkaavat monta lauseenosaa samaan sanaan, mutta näissä ei välttämättä ole kyse argumentin täyttämisestä. Verrataan vaikka 'Nukkuisitko?' vs 'Nukkuisitko sinä?'. Ensimmäisessä verbille voisi sanoa että sillä on subjektiargumentti mukana, mutta jälkimmäisessä osoittautuu että siitä huolimatta sille voi antaa subjektiargumentin. Se, että relatiivipronomini täyttää kaksi argumenttiroolia voisi joko perustua siihen että se oikeasti täyttää kaksi argumenttiroolia ja se on legitiimi vain silloin kun se on täyttänyt kaksi argumenttiroolia tai sitten se täyttää argumenttiroolin ja jonkun toisen roolin. Tämä olisi vähän epämieluisaa koska pitäisi alkaa määritellä että ainakin näiden piirteiden on tyydytyttävä, kun nyt voidaan sanoa että kunhan joku piirre tyydyttyy. Ehdokkaita toisiksi rooleiksi on tähänmennessä yksi: adjunkti. Voi aina keksiä muutakin, mutta katsotaan aluksi sitä mahdollisuutta. Adjunktin mahdollisuudet jäivät siitä Chomsky-luennostakin minulle auki, siinä oli puhetta jonkun teoriasta jossa adjunktien ja koordinaation takaa löytyy yhteinen ilmiö, ja joskus päädyin itsekin johonkin senkaltaiseen, mutta en enää muista miten se oikein meni.

Mietitään perinteisiä adjunktitapauksia ja koordinaatiota, jos saataisiin aluksi otetta siitä mikä niissä voisi olla yhteistä. Huomataan että jos on koordinaatiolause 'A ja B juoksevat' ja 'A tai B juoksee' niin se koordinoiva osa kertoo ollaanko monikossa vai yksikössä. Se hallitsee rakennettaan, mutta toisaalta koordinoidut osat määräävät onko koordinaatiolauseke N vai V vai mitä. Siinä on sama ongelma kuin 'kenen N ... ?' kysymyksien kanssa, joissa 'kenen' aiheuttaa sen lausekkeen wh-noston, ja N määrää mistä se on noussut. Lauseke tarvitsee molempien piirteet. Koordinaatiolausekkeissa se menee vielä hankalammaksi, koska on vähintään kolme palaa: X1, koord, X2. X1:n ja X2:n pitää kummankin olla kategorioiltaan yhteensopivia, mutta kaikilta piirteiltään ei. Voi olla vaikkapa X1 yksikössä ('Pekka') ja X2 monikossa ('veljet'). Kategorioiden yhteensopivuus vaaditaan, koska ei voi olla vaikkapa 'Pekka ja nukuin lähti aamiaiselle', jossa ajatus olisi että X2=nukuin on koordinoitu mukaan, mutta sillä ei ole vaikutusta koordinaatiolausekkeen piirteisiin, vain ensimmäisellä on. (Vaikka 'Nukuin ja Pekka lähti aamiaiselle' toimii se toimii koska sen voi tulkita 'Nukuin ja [Pekka lähti aamiaiselle]' kun haluttaisiin '[Nukuin ja Pekka] lähti aamiaiselle.'). Mistä koordinaatiolauseke saa kategoriapiirteensä? Onko se kaikkien koordinoitujen elementtien kategoriapiirre yhdistettynä vaiko joku koordinaatioelementin oma piirre joka aktivoituu koska koordinoidut elementit ovat tietynlaisia tai koska koordinaatiolausekkeelta tarvitaan tiettyä kategoriaa? Onko kategoriapiirre sillälailla vahva että se nousee läpi koordinaatiolle? Jos se menee näinpäin, että koordinaatio hallitsee elementtejään (merkitään tätä vaikka &(X1, X2), niin sitten 'kenen auto' -tilanteessa haluttaisiin olla X1(gen) ja gen:stä nousee wh-piirre (ja ehkä kategoriapiirre jos ei sitä erikseen estetä). &(X1, X2) on vähän ongelmallinen kaksine argumentteineen, haluttaisiin jotain tyyliin &(X1(&(X2))). Hm, sivuajatus: koordinaatioiden parseroinnissa pitää huomata että tuo koordinaation luonne on jotain joka voidaan päättää vasta kun päästään varsinaiseen koordinaatioelementtiin, mutta jo siinä vaiheessa on pitänyt kyetä laittamaan koordinoituja palasia rinnakkain rakenteeseen. Tämä viittaisi johonkin tasa-arvoiseen X1+X2+X3 adjunktioon, johon päätetään &(X1+X2+X3) tai |(X1+X2+X3). Miten rakennetaan tuollaista adjunktiota? Hierarkkinen rakenne, jossa koordinaatioelementti on pääsana olisi muotoa [.& X1 [.& X2 [& X3]]], mikä on aika houkuttavaa, mutta operaatioiden ketju jolla tuohon päästään on hankalampi. Adjunktimpi tulos olisi:

e:X1
e:X2
a:X1+X2
e:&
i:[.& X1+X2 [ & ...]]
e:X3
a:[.& X1+X2 [ & ...]]+X3

20.11. 2019

On ollut hermoverkkokokeiluja tässä välissä, mutta jatketaan tätä ettei unohdu mihin asti pääsin. Viimekerralla päästiin tasa-arvoiseen X1+X2+X3 -adjunktioon, jota hallitsee konjunktio, eli &(X1+X2+X3). Käytännössä tämä toteutuisi &(X1+X2)+X3. Tässä tulisi sitten se etu, että &:n ja X3:n piirteet yhdistyisivät luontevasti. Silloin kun X tarkoittaa isompaa lauseenosaa tai kokonaista lausetta, riittääkö että käsitellään vaan sen pääsanaa. Jos on esim. 'Pekka ajoi ojaan ja Merja katseli vierestä', niin siinä on &(ajoi)+katseli.

Mitenkäs adjunktirakenne 'Kenen auto'-rakenteissa? Niiden adjunktitulkinnalle (kenen+auto) oli mahdollisena esteenä sanajärjestyksen tiukkuus. Suomessa 'auto kenen ajoi ojaan' on marginaalisesti hyväksyttävä, mutta englanti on aika ehdoton sen suhteen että genetiivi ensin ja sitten pääsana. Ja yleensä pelkkä genetiivi ei riitä, pääsana tarvitaan, tai tarvitaan genetiivi toimimaan agentin roolissa ("Pekka's attack to Rome"). Yhä tuntuu siltä että 'Kenen auto' olisi luontevammin jotain jonka pää on 'auto', mutta rakenteella on wh-piirre. Vahvan wh-piirteen hypoteesi tähän. Se on helposti ymmärrettävä: jos piirre on vahva, rakenne saa sen piirteen vaikka piirteen antaja ei olekaan rakenteen pääsana. Sen toteuttaminen on vähän kömpelöä koska tähän mennessä olen seuraillut että mikä on rakenteen pääsana ja kun kysytään mitkä ovat rakenteen piirteet, katsotaan heti mikä on rakenteen pääsana ja otetaan ne sieltä. Nyt niitä pitäisi keräillä matkan varrelta. Toisaalta nytkin jo keräillään matkan varrelta piirteitä jotka on jo käytetty. Toteutetaan vahva piirre '*wh'.

11.12 2019

"Riikan kimaltavasta topista pyysi Merja Pekkaa ottamaan kuvan _ juhlissa" - mietityttää se, että mielivaltaista fokusointia voi tehdä muutenkin kuin kysymysten kanssa. Fokusoitu elementti pitäisi kuitenkin saada alkuperäiselle paikalle rakenteeseen. Kun tuollaista lausetta kuulostelee, niin tuntuu että siitä ei saa tolkkua jos sen lukee monotonisesti. Pitää painottaa fokusoitavaa kohtaa: "Riikan kimaltavasta topiSTA ... pyysi... " tai "RIIKAN kimaltavasta topista...". Se vihjaisi siihen että kuulijan pitää saada tietää että tällä on nyt fokuspiirre, mikä edelleen kertoo että fokuspiirteen läsnäolo on erityinen asia, se ei aina ole ensimmäisellä lauseenosallakaan. Samoin kuin wh-piirteen kanssa ei ole kovin siistiä keinoa määritellä mikä kaikki on fokusoinnin takia nostettavaa lauseenosaa. DP/NP:hän se noissa tietysti on, mutta ei ole puhtaasti rakenteellista keinoa (eli sellaista joka ei anna erityiskäsittelyä piirteelle D vs V, X tai Y) määritellä mikä alue nostetaan. Voi olla 'Riikan puolison kimaltavasta topista...', 'Riikan löytämästä kimaltavasta topista...'. Yksi mahdollinen rakenteellinen keino oli että otetaan siirrettäväksi rakenteeksi kaikki se mikä on yhdistettävissä suoraan syntyvään lauseenosaan, mutta sille säännölle tulee luontevasti kaksi falsifiointimahdollisuutta:

1. On siirtyvä rakenne jossa itsessään on epäjatkuvuuskohtia, sanoja jotka eivät yhdisty suoraan edelliseen sanaan vaan vaativat seuraavia sanoja muodostaakseen yhdistyvän kokonaisuuden.
2. On siirtyvä rakenne joka yhdistyisi suoraan seuraavaan sanaan joka ei ole siirtyvää rakennetta.

1) olisi esim 'Riikan puolison huolellisesti kätkemästä kimaltavasta topista...' - siinä [huolellisesti kätkemästä] olisi oletettavasti yhdessä ja 'puolison' voidaan yhdistää 'huolellisesti' vasta kun [huolellisesti kätkemästä] on kasattu. Siinä on kyllä kummallisuus joka saattaa olla johtolanka jostain: ei voi olla 'Riikan puolison kätkemästä huolellisesti topista...'
2) 'Romuttuneen auton kuski näki vierivän ojaan.' Siinä alun GEN-GEN-NOM on ihan legitiimi yhdistelmä, suoraan liitettävissä toisiinsa ja vasta kun päästään 'näki ... vierivän' niin päästään toteamaan että GEN-GEN onkin oma rakenteensa joka ei liity NOM:iin vaan on peräisin tästä välistä. Tämä miten peräkkäiset nominilausekkeet pilkotaan on muutenkin moniselitteinen juttu, voisi olla vaikka GEN GEN-NOM ('Auton onnettomuuden uhri näki vierivän ojaan'). Siinä täytyy hyväksyä että yhdistäminen voidaan jättää tekemättä. Jos niin voidaan tehdä, tarkoittaako se, että aina on käytävä myös se mahdollisuus läpi, vai onko se optio mahdollista vain tietyissä konteksteissa, esim. kun ollaan fokus- tai wh-piirteen alaa mittaamassa?

Löytyykö siis muita konteksteja joissa ambiguiteetti yhdistelyssä on sallittua? Pitäisi löytyä, oli niitä aiemminkin nähty esim. relatiivilauseen ja päälauseen välillä. Vaikka relatiivilause selvästi olisi erityiskonteksti kuten wh ja fokus. Mitä muita?

19.12. 2019
Yksi asia joka on pyörinyt paljon päässä ja jota on toteutettukin muttei yleisellä tavalla, on se hypoteesi että piirteiden yhdistelyä käyttävät konstituenttipuut ovat esitettävissä noodien verkostoina joissa kustakin piirteestä tai leksikko-oliosta tarvitaan vain yksi ilmentymä (noodi) ja piirretarkistukset ja rakenteiden yksilöinti tapahtuu aktivoimalla yhteyksiä järjestyksessä. Jos yhteydet luettelee listana, niin siinä on rakenne. Kaikki mahdolliset yhteydet == kaikki mahdolliset puut. Siinä on tietysti se hyvä puoli, että ei tarvitse kopioida mitään tietorakenteita, kutakin noodia on vain 1 kpl. Vaikka olisi 1000 erilaista parsintaa, niin ne kaikki voidaan esittää yhdessä verkostossa ja tuhantena erilaisena merkkijonona jotka voidaan päräyttää verkostoon aiheuttamatta siinä muutoksia. Tai tarkennetaan: tarvitaan lisäksi n kappaletta numeraationoodeja, joissa n on lauseen pituus sanoina. Esimerkiksi sanan 'talo' piirre n individuoituisi näin: C0--talo--n. 'Talo palaa' olisi jotain tämänsuuntaista:

C0--talo--n
 |         \
C1--palaa--=n

22.12. 2019
Jos binääripuuta litistää päänoodiksi ja sen alisteisiksi noodeiksi, pystytäänkö pitämään erottelua rakenteen [X [H Y]] ja [[X H] Y]  välillä? Ensimmäinen olisi xbar-rakenne [SPEC [HEAD COMP]], jälkimmäinen [[SPEC HEAD] SPEC]. Vasemmalta oikealle ja alhaalta ylös-parsinta luo helpommin jälkimmäisen kaltaisia, yhdistäen pääsanaan heti kun on mahdollista. Sellaisen rakenteen semanttisen tulkinnassa on tärkeää, että ei katsota pääsanan H_0 komentamia elementtejä vaan H_max komentamia elementtejä. Vaikea sanoa kuinka paljon asiat menee rikki jos mennään siihen, mutta saattaa olla että se on puolustettavissa. Jotain spec-comp jaon murenemista on kai myöhäisemmässä minimalismissa ollutkin, soveltuisikohan ne argumentit tähän?

Parseroinnin järjestys tulee laittamaan päänoodin ja sen alisteiset noodit keskinäiseen järjestykseen, eli siitä saa mikä on 1. alisteinen noodi, mikä on 2. alisteinen noodi jne. Joissakin kielissä tämä tarvitaan: 'Phil sold the company a pencil', jossa on
(tällä parserilla) [[[N:nom V] N:nom] N:nom] ja ne mappautuvat semanttisesti subjektiksi, objektiksi ja toisenlaiseksi objektiksi. Ahneus on tällekin parserille ongelma: '...a pencil used by MM' pitää käsitellä loppuun ennenkuin se liitetään V:hen. Mutta se on normaalia. Enemmän huolettaa taas siirtymät.

23.12. 2019
Junassa lueskelen Stroikin 'Locality in Minimalist Syntax':a ja miten siinä oli ratkottu wh-pulmia. Siinä rakennetaan alhaalta ylös, mutta se soveltuu huonosti parserointiin koska leksikaalinen elementti sijoitetaan ensimmäisen kerran rakenteeseen sen pohjimmaisessa kohdassa, eli jos on vaikka wh verbin objektina ja siirtynyt lauseen ihan lopusta niin rakentaminen alkaa sieltä pohjalta, vasta kun koko lause on kuultu. Ajatus siitä että pidetään niitä elementtejä joiden piirteet eivät täysin tyydyttyneet käsillä työtilassa kunnes löytävät paikkansa on kyllä soveltuva minunkin malliin, kunhan merkataan nämä näin käyttäytyvät piirteet eri tavalla kuin piirteet jotka saavat jäädä tyydyttymättä.

Jonkinlainen Survive-periaate voisi auttaa minunkin parserissa kun ei tarvitsisi pitää wh-rakennetta vapaana kunnes se löytää paikkansa ja sen jälkeen keksiä miten se nostetaan takaisin lauseen alkuun. Ehkä, tämä pitää tarkistaa. Voisin muokata parseria niin että siellä on survivors-kasa, josta voi myös mergetä.
